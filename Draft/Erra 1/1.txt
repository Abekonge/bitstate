Det var Erra der først hørte om bitstate. Hun fortalte det til alle de andre. Siden havde de sovet meget lidt. 

Hun fortrød det med søvnen hver dag på vaskeriet. De blev kørt derhen klokken 6. Hun og alle de andre kvinder fra blok 8.

Den aften var der en ny slags opgave. Erra var meget træt, men hun nægtede at gå i seng blot for at vågne op til endnu en dag med Quatars beskidte undertøj. Hun havde projektet. 

Hun sad i fællesrummet med sin skærm. Der var et lille tekøkken og et lille bord med 4 stole. De var 16 der delte det. Hun sad med sin skærm. Hun havde en af de gamle der var lette at hacke, så hun kunne komme på FreNet. Det var varmt. Det zappede fra insektdræberen som Nicolas Tesla muligvis havde opfundet. Hun loggede på bitstate.

Der var ting hun skulle stemme om. Der var et forslag til afstemning om man kunne udlåne sin stemmeret til en anden bitizen, begrænset til visse emner, eller til visse tidspunkter. Hun havde selv været med til at udarbejde forslaget. Uma fra hendes sovesal vidste meget mere om international jura end Erra gjorde, så Erra stemte som Uma sagde i den slags spørgsmål. Og hun ville glædeligt lade Uma repræsentere hende i den slags spørgsmål. Til gengæld ville Uma lade Erra repræsentere hende i tekniske spørgsmål. Det var ideen. Bitizens i andre situationer, snakkede også om at kunne holde ferie uden at skulle stemme. Så det var et populært forslag. Men reglerne om hvordan det skulle styres havde været det store arbejde. 

Erra stemte for. Hun kiggede imens ja-stemmerne tikkede ind. Hvis forslaget blev vedtaget ville det blive en udviklingsopgave, delt op i underopgaver, og sat på bitstates bazar. Erra havde allerede været med til flere infrastrukturelle udviklingsopgaver i bitstate. De betalte ikke så godt som eksterne opgaver, men alle ville være med til at udvikle bitstate.

Erra havde filtre i bazaren på emneord der interesserede hende. Ord som #Malaysia, #systemarkitektur, #aktivisme. Men det var første gang hun havde set et job der reagerede på #Dohar. Det var et markjob.

Næsten alle jobs på bazaren var kodearbejde. Der var så mange ideer, og mange var svære at implementere på grund af bitstates decentrale natur. Men dette var et markjob - i Dohar. Opgavebeskrivelsen i kodearbejde var meget detaljert, denne opgave var decideret underinformerende, der stod:

	Markjob i Dohar. 1 eftermiddag. BC100.

Det var en usædvanlig høj løn. Det var en farlig opgave. Erra trykkede "ansøg".
