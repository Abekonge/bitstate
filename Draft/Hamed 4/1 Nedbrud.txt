"Hamed Mansour. Vi ved du hader Danmark. Vi ved du skød en drone ned, og vi ved du fik udleveret sprængstoffer på Fælleden. Så hvad havde du tænkt dig at springe i luften."

Manden der forhører Hamed er ung, entusiastisk, og sikkert militært uddannet. Hamed ser typer som ham i Lejrkontrol nogle gange. De er der et par måneder og så er de væk. Han har hørt at det er et trin på en karrierevej inden for visse dele af sikkerhedspolitiet. At overvåge lejren. At være hård nok til at være kold over for den ufrivillige indespærring af mennesker. Måske er manden her kommet videre, måske er han ved at bevise noget nyt om sin afstumpethed overfor systemet.

Hamed har været i en slags forhør før. Engang blev han taget da han vendte tilbage til Camp C efter en uautoriseret udgang. De udspurgte ham i to timer, tre forskellige mennesker, de samme spørgsmål. Hamed vidste som alle lejrbørn, at man aldrig skal prøve at forklare sine handlinger. Benægte alt, sige så lidt som muligt, og hvis man siger noget, så kun ting der er sande og helt ligegyldige. Og allervigtigst aldrig involvere andre, ikke på nogen måder. Til sidst lod de ham gå uden forklaring. De nedsatte hans kuponrationer i 3 uger.

Hamed er bange for at dette ikke bliver den slags forhør, at dømme efter den indsats hvorved han blev forfulgt. At det bliver et forhør som under gadeoprørene. Hamed kan godt få Onkel Ffoto eller andre til at fortælle historier om oprørene. Men aldrig om hvad der skete efter arrestationerne, det blev altid undgået, tiet. Kun én gang havde Onkel Ffoto fortalt om et forhør. Og det var ikke efter en historie om hvordan de snød hjemmeværnet og fik dem til at skyde sig selv med vandkanoner. Det var engang hvor Onkel Ffoto havde overværet Hamed og Ersük ifærd med at udspænde en snubletråd foran personaleindgangen til Lejrkontrol. Onkel Ffoto havde kørt trampet snubletråden i stykker med suppe på ryggen og det hele og hevet dem ind i en gyde. Han havde prøvet at jage dem en skræk i livet. Fortalte dem om hvordan han var blevet tilbageholdt i 9 måneder. Isolationsfængsling. Nye forhørsledere, nye spøgsmål. Altsammen om hvem de havde været i oprøret. Hvem der kendte hvem, hvad de hed, hvad de havde gjort. De samme hændelser spurgt ind til af forskellige, på forskellige tidspunkter, spring i tid og rum, designet til at forvirre og få folk til at snuble og inkriminere dem selv og andre. Onkel Ffoto havde ikke haft udgangstilladelse siden, i 18 år havde han været indespærret i Camp C.

Efter de fangede ham havde Hamed ikke set et øje i hvad der føles som mange dage. Mad og vand var kommet i engangscylindere igennem pnumatiske tuber, smidt ud i en affaldsskakt. Der var ingen døre. Hamed havde det som om han var deponeret under jorden. Så var den ene væg pludselig gået op i det lave loft, Hameds celle var nu størrere og der var en dør, og hvad der lignede et falskt spejl.

Og forhørsmanden sad på en stol og begyndte at stille ham spørgsmål.

Manden gentager: Hvad havde du tænkt dig at sprænge i luften, med det sprængstof du fik på Fælleden? Og hvorfor hader du Danmark.

"Jeg fik ikke noget sprængstof. Og —",

Før Hamed får sagt noget om Danmark, afbryder manden, "Vi ved du var på Fælleden tirsdag den 14. september imellem 7 og 10.37. Din skærm var off grid imellem 9.45 og 10.37, hvor du fik sprængstofferne. Hvad ville du sprænge i luften? Hvor er sprængstofferne?"

"Jeg fik ikke noget sprængstof."

"De andre har fortalt os det hele. Du står til udvisning. Har du hørt vi har fået en ny samarbejdsaftale med Colorado? De er meget bedre til bæredygtig arbejdspolitik end vi er. Så når du er vurderet til udvisning, får vi penge for at overgive dig til dem."

Manden stopper, venter. Han virker som om han følger et manuskript. Måske gør han.

Hamed siger ikke noget.

"Jeg ved det hele, så jeg er egentligt ligeglad med om du siger noget. Men hvis du samarbejder, kan jeg godt skrive dig på som vidne. Så kan du muligvis undgå udvisningen. For mig er det fuldstændig lige meget. Men måske vil din mor og søstre savne dig. Og din far. Nå nej, han blev udvist ikke?"

Manden vifter mod spejlet og rejser sig. Væggen glider ned fra loftet og klonker massivt fast i gulvet. Hamed er alene igen.

***

Der går mere tid. Hamed har ondt i kroppen. Han prøver ikke at tænke på noget. Han falder ned i tankestrømme der kører i ring. Enten tror de virkelig at Hamed er en del af et terroragtigt plot. Hvilket måske er godt, for så har de ikke noget rigtigt på Hamed. Eller måske er det ikke så godt. Udvisningsprocesser er ikke retsager, de er processer bygget på gummiparagraffer der igennem mange er år er forfinet til at kunne ekspedere mennesker i gruppen der ikke er borgere i Danmark (og aldrig bliver det), men dog i Danmarks varetægt. Mistanker og anklager om terror er mere end nok til at få en asylnægtet vurderet til udvisning. Og når først det er sket - går der ofte under 8 timer før man sidder i flyet. Når flyet lander forsvinder folk. Offeret eller familien kan i princippet anke, men offeret er væk.

 Hameds far var blevet taget om natten uden varsel. Først om morgenen kom der officiel besked om at han var blevet vurderet til udvisning for forbindelser til en terrorcelle. Hameds mor vidste intet om hvem disse forbindelser var, og om det var sandt eller bevidst opdigtet eller bare uheldigt. Og det var for sent at spørge Hameds far. Ingen havde set ham siden. Efter mange ansøgninger om aktindsigt, fik de at vide at han var blevet udvist til Angola. Angola havde dengang vundet udbuddet i FN for håndtering af statsløse fra Kurdistan. Kontakt til Angola havde ikke givet noget, og landet var siden blev blacklistet fra lignende udbud. De holdt op med at snakke om Hameds far i familien.

 Hameds Tante Hel fortalte ofte om hvor vanvittigt denne ide om statstilegnelse til statsløse var. Hun var så oprørt over det, at hun havde studeret slægsforskning og biologi for at understrege hendes pointe. Hun fortalte at Hameds far, hans bedsteforældre og oldeforældre alle var født i Danmark. Hameds tipoldeforældre på farens side havde været født i henholdsvis Kurdistan, Norge, Nigeria, Rusland, Argentina, Indonesion og Spanien. Igennem deres liv havde disse 8 tipoldeforældre angiveligt levet i længere tid i over 50 forskellige lande. Situationen var ikke unik for Hameds familie, perspektiverede Tante Hel. Det samme billede viste sig ved alle familier af menneske-arten. Selv at oldeforældrene havde boet i så mange forskellige lande var typisk for årene efter de store folkevandringer. At hvis man tog et hvilket som helst menneske der levede ikke længere end for 3000 år siden, ville dette menneske være forforælder til enten alle nulevende mennesker, eller ingen nulevende mennesker, bevægede Tante Hel sig over i molekulær genetik. Efter at havde informeret om hvordan vi også var i tæt familie med bananer og mug konkluderede hun med lynende øjne, at det var absolut irrationelt at sige at Hameds far var statsløs fra det tidligere Kurdistan. Man kunne lige så godt sige at han var statsløs fra Atlantis, eller Hollywood, råbte hun. At det de i virkeligheden var, var slaver ejet af staten Danmark. At hele systemet var bundet op på beviseligt falske antagelser om etnicitet, nationalitet og biologi — hvis eneste eksistensberettigelse var at de understøttede de rigestes retfærdiggørelse af deres egen rigdom på bekostning af resten af verden. Tante Hel lavede pamfletter indtil ....

 På den anden sige var anklagerne om besiddelse af sprængstoffer måske blot en vildledning for at stresse ham til at afsløre hans arbejde for Kejser Aage, og Yuri. Få ham til at afsløre NS Ababasbdabja og skibets misssion - afsløre Bitstates begyndelse. Hamed kunne ikke finde hoved og hale i det, og fald igen i urolig søvn.

Tuhnk klonk, væggen vækker Hamed, da den går op som et teatertæppe og afslører manden der sidder klar. Halvsovende adranalin rejser Hamed op fra briksen, men der er ikke plads til at han kan gå nogle steder hen.

Manden starter upåvirket, "Er du klar til at samarbejde, eller skal jeg henstille at du bliver udvist så hurtigt som muligt?"

Hamed sætter sig hutigt ned på briksen igen, "Jeg samarbejder."

"Godt for dig. Hvem udleverede sprængstofferne til dig?"

"Jeg har ikke fået nogle sprængstoffer, hr... jeg er ikke sikker på du sagde dit navn?"

"Det gjorde jeg ikke. Du stiller ikke spørgsmål, jeg stiller spørgsmål. Hvem udleverede sprængstofferne til dig?"

"Jeg vil gerne vide dit navn? Har jeg ikke ret til det?"

"Hah - nej," den navnløse mand fortsætter, "Vi ved du mødtes med nogle på Fælleden. Vi ved du fik sprængstof, og du havde det ikke da du blev pågrebet. Hvem gav dig det og hvor er det?"

"Som jeg har sagt, så har jeg ikke fået udleveret noget sprængstof." Hamed rejser sig og henvender sig til spejlet, "Jeg vil gerne vide hvem der forhører mig, og hvor er jeg. Det må jeg havde ret til."

Manden vender sig mod spejlet. Lytter til noget Hamed ikke kan høre. Nikker.

"Du er hos Frontex i Kalveboderne. Mistænkt for terror." Manden spærrer øjnene op, flakker med øjnene, tager sig til ørene som hørte han en høj lyd. Det går op for Hamed hvad han siger. Manden bluffer, han har ikke noget særligt på Hamed. Hamed er blot mistænkt for terror. Alle i Camp C er mistænkt for terror. Altid.

Manden gør som for at rejse sig op, men bliver siddende.

Spørger så,"hvem var kvinden på Nytorv?"

"Hvilken kvinde? Hvornår? Hvad snakker du om?"

"Du ved hvad jeg snakker om din lille abe. For tre dage siden, efter du modsatte dig i metroen, hvem var kvinden sammen med dig? Hende der ødelagde 4 crowdcontrol droner." Manden begynder at råbe, "Gav du hende sprængstofferne?"

"Jeg aner ikke hvem hun er dit fede fascistsvin," knækker Hameds stemme.

Manden rejser sig, så stolen vælter, tager et skrift hen mod Hamed og fører sin knytnæve hårdt ind i Hameds ansigt. Hameds hoved rammer væggen bag briksen. Manden løfter hånden igen, væggen begynder at køre ned, manden må springe tilbage for ikke at blive spærret inde med Hamed.

Hamed rejser sig op, svimler sig ned igen. Væggen tuhnk klonker ned i gulvet. De har ikke noget på ham. De sætter ham ikke på et fly. Hamed begynder at græde ukontrolleret.

***

Hamed vågner. To mænd står over ham. Han slår ud efter dem. De griber hans hånd og tvinger den om på ryggen. Ligger ham i håndjern. Men de slår ham ikke. Han har ikke set dem før.

"Hvad skal jer? Hvor skal jeg hen?"

"Du skal komme med os," siger den ene, ikke uvenligt. Væggen er oppe og den anden går hen og åbner døren ved siden af spejlet, går igennem og holder døren. "Kom så går vi."

Hamed rejser sig usikkert. Det gør ondt i hovedet og på kindbenet. Forhørsmanden slog hårdt. Mændene leder ham igennem lange gange med mange døre. Da de tog Hameds far lagde de ham også i håndjern bag ryggen. Men først efter at have lynet ham ind i en hvid heldragt, der indesluttede ham totalt, der var blot et net foran munden. Hamed husker hvordan han råbte nej nej nej nej, da han blev slæbt ud af de euroblå.

Til sidst når de en elevator hvor de kører op fra -5. De havde faktisk deponeret ham dybt under jorden.

Elevatoren dinger dem ud i en stor foyer i stål og glas og højt op. Mændene leder Hamed forbi receptionen hvor folk sidder roligt og taster. Ingen kigger op. Igennem svingdørene og ud på en tom hvid plads. En vender Hamed og åbner håndjernene. En anden tager Hameds skærm fra en lomme og rækker den frem.

Hamed tager den rystende, "Hvad sker der?"

"Du kan gå," siger den ene.

"Vi er færdige med dig," siger den anden.

"Men ..." Hamed stopper. De kigger på ham. Venter tålmodigt.

"Men. Hvorfor?"

"Jeg ved det ikke," siger den anden.

"Vi er færdige med dig." siger den ene. "Men vi holder øje med dig."

Hamed bakker væk fra dem. De bliver stående. Hamed vender sig og løber humpende væk fra mændene. Væk fra Frontex HQ. Ned mod vandet.  
