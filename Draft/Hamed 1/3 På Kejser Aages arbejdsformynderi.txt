Hamed kommer ind på formynderiets forkontor og trækker en aflang papirlap fra en lille arkæisk maskine. På lappen er der et to-tal. På bagvæggen blinker et meget stort et-tal røde skygger ud i rummet. Der er ingen vinduer. Det væsentligste stykke inventar er et forladt skrivebord, der er næsten skjult bag en lille skov af potteplastikpalmer. Plastikpalmeblade bevæger sig sagte i brisen fra loftets rotor. Der går et minut der føles længere, hvorefter tallet på væggen skifter til et to-tal.

Hamed går igennem palmeskoven og åbner døren ind til Kejser Aages kontor. 

“Luk døren,” Kejserne sidder med ryggen til og piller ved et eller andet. 

“Det var angående det special-job,” siger Hamed.

Kejseren drejer 180 på stolen, “Hamed, kom nærmere.” Hamed træder et par skridt nærmere, Kejseren kradser sig under hagen og ser ud som om der er noget der nager ham. 

Det slår Hamed hvor fed han egentligt er, i hvert fald 150, måske mere. Han sidder i en hvid wifebeater og sveden løber ned over hans pok-arrede ansigt. Kejseren har en kæmpestor sort manke, der er sat stramt tilbage i en form for fletninger. I det tomme hvide kontor ligner Kejser Aage en kæmpe babysamurai i et omklædningsrum.

Efter lidt betænkningstid spørger Kejseren: “Hvor mange frie udgange har du tilbage i denne måned?”

Hamed tager undrende sin skærm op af lommen og tjekker efter, selv om han udemærket kender svaret: “Jeg har 2 udgange tilbage, standard frie dagsudgange otte til otte.”

Formynderjobs er altid ledsaget af arbejdsudgang. Under normale omstændigheder bliver en asylnægtet kun tildelt 4 frie udgange om måneden. Hvis Hamed skal bruge en af sine frie udgange håber han virkelig at jobbet giver ekstra. 

“Det er et A til B pick-up og deliver-job. Det kræver at du bruger et af dine frie udgange, da det af forskellige årsager er et uofficielt job. Det må ikke kunne spores hertil. <slet evt.>Det betyder også at du ikke har de nødvendige adgangstilladelser til de relevante zoner, så adgang og exit må ske af uofficielle veje.</slet evt.> Dernæst er det meget vigtigt at du ikke bliver stoppet og visiteret af nogen. Hvis du bliver stoppet er du ikke på arbejde for mig og jeg vil ikke kunne gøre noget for dig. Du får lønnen i bitmønter og det er en måneds. Er du interesseret?”

Hamed har aldrig hørt om nogen asylnægtet der har fået en måneds penge for en dags arbejde, det drejer sig om en helt uhørt sum penge at få i hånden, og så endda i bitmønter. Normal løn går ind på id-kortet og bliver beskattet og kan kun bruges til godkendte lejr-varer, det vil sige ingenting der i nogen fortolkning kan bruges som våben, ingen nydelses- og rusmidler, ingen computer-systemer med root-adgang og så videre. Med den slags penge kunne Hamed nemt få ordnet lejligheden plus købe alt muligt lir.

“Hvor farligt er jobbet?”, Hamed ved allerede at han vil tage det.

“Det kommer an på hvor god du er, hvis du er dårlig er det rigtig farligt, men det er du jo ikke”, Kejser Aage ved også at han vil tage det og begynder at taste på sin skærm.

“Jeg tager det. Hvornår sker det” Hamed tjekker sin skærm igen, klokken er 16:45, tre timer og et kvarter til udgangsforbuddet.

“Det sker imorgen." Kejseren begynder at rode i en skuffe i skrivebordet - det lyder som om han flytter hænderne tilfældigt rundt i en blanding af glaskugler og tændstikæsker, indtil han finder en rød tusch. Han tager en serviet fra sådan en fjedret holder på bordet, tørrer panden og begynder at skrive på den imens han skærmer med den anden hånd. Efter lidt hektisk blokbogstavning, folder han den sammen og rækker servietten frem mod Hamed. "Memorér det".

Hamed folder servietten ud, og læser teksten tre gange. Krøller den sammen og giver den tilbage til Kejseren der smider den ned bag skrivebordet, hvor en mekanisk hvinen antyder serviettens totale destruktion. Kejseren begynder at skrive noget i sin håndflade, læner sig frem og holder det tæt op for Hameds øjne. Hamed skeler og læser

HEMM. KODE: Kūrošé Bozorg

Kejseren skvisher noget fra en skvisher og gnider sine hænder mod hinanden, udvisker det hemmelige kodeord til en rødlig kulør på de store hænder. Hamed har set lignende sikkerhedsforanstaltninger i film - men han havde ikke forventet han nogensinde skulle opleve det selv. Disse instruktioner er ikke bare airgapped, det vil sige aldrig forbundet til internettet - de er bitgapped og soundgapped - de eksisterer ikke på en computer, og de er aldrig blevet sagt højt. Videoovervågning kunne være et issue, men kræver mange kameraer for at få begge sæt informationer med, hvilket Kejseren åbenbart føler sig sikker på ikke er en risiko på hans eget kontor.

"Held og lykke", Kejser Aage vendte sig tilbage mod sin skærm.