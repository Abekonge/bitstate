Hamed kommer ind på formynderiets forkontor og trækker en aflang papirlap fra en lille arkæisk maskine. På lappen er der et to-tal. På bagvæggen blinker et væsentligt større et-tal røde skygger ud i rummet. Der er ingen vinduer. Det væsentligste stykke inventar er et gammelt skrivebord, der er næsten skjult bag en lille skov af potteplastikpalmer. Plastikpalmeblade bevæger sig sagte i brisen fra loftets rotor. Der går et minut der føles længere hvorefter tallet på væggen skifter til et to-tal.

Hamed går igennem palmeskoven og åbner døren ind til Kejser Aages kontor. 

“Luk døren,” Kejserne sidder med ryggen til og piller ved et eller andet. 

“Det var angående det special-job,” siger Hamed da han har lukket døren bag sig.

Kejseren drejer 180 på stolen, “Ah Hamed, kom nærmere.” Hamed træder et par skridt nærmere, Kejseren kradser sig under hagen og ser ud som om der er noget der nager ham. 

Det slår Hamed hvor fed han egentligt er, i hvert fald 150, måske mere. Han sidder i en hvid wifebeater og sveden løber ned over hans pok-arrede ansigt. Kejseren har en kæmpestor sort manke, der er sat stramt tilbage i en form for fletninger. I det det tomme hvide kontor bliver helhedsindtrykket af Kejser Aage en slags sumobryder-samurai i et omklædningsrum.

Efter lidt betænkningstid spørger Kejseren: “Hvor mange frie udgange har du tilbage i denne måned?”

Hamed tager undrende sin skærm op af lommen og tjekker efter selv om han udemærket kender svaret: “Jeg har 2 udgange tilbage, standard frie dagsudgange otte til otte.”

Formynderjobs er altid ledsaget af arbejdsudgang. Under normale omstændigheder bliver en asylafvist kun tildelt 4 frie udgange om måneden. Hvis Hamed skal bruge en af sine frie udgange håber han virkelig at jobbet giver ekstra. 

“Det er et A til B pick-up og deliver-job. Det kræver at du bruger et af dine frie udgange, da det af forskellige årsager er et uofficielt job. Det må ikke kunne spores hertil. Det betyder også at du ikke har de nødvendige adgangstilladelser til de relevante kantoner, så adgang og exit må ske af uofficielle veje. Dernæst er det meget vigtigt at du ikke bliver stoppet og visiteret af nogen. Hvis du bliver stoppet er du ikke på arbejde for mig og jeg vil ikke kunne gøre noget for dig. Du får lønnen i cash og det er en måneds. Er du interesseret?”

Hamed har aldrig hørt om nogen asylnægtet der har fået en måneds på en dags arbejde, det drejer sig om en helt uhørt sum penge at få i hånden, og så endda i cash. Normal løn går ind på id-kortet og bliver beskattet og kan kun bruges til officielt godkendte lejr-varer, det vil sige ingenting der i nogen som helst fortolkning ville kunne bruges som våben, begrænsede mængder nydelses- og rusmidler, ingen computer-systemer med root-adgang og så videre. Listen bliver regelmæssigt opdateret og revuderet, som noget nyt kunne man i sidste måned købe analoge rullestole - de var blevet omkategoriseret fra potentielt våben til tilladt vare efter en længere diskussion i ng-styrelsen. Med den slags penge kunne Hamed nemt få ordnet lejligheden plus købe alt muligt lir.

“Hvor farligt er jobbet?”, Hamed ved allerede at han vil tage det.

“Det kommer an på hvor god du er, hvis du er dårlig er det rigtig farligt, men det er du jo ikke”, Kejser Aage ved også at han vil tage det og begynder at taste på sin skærm.

“Jeg tager det. Hvornår sker det” Hamed tjekker sin skærm igen, klokken er 16:45, tre timer og et kvarter til udgangsforbuddet.

“Nej, det sker imorgen kl 10:00. du får de relevante dokumenter med det samme, studér dem grundigt”, Kejseren udfører de fagter der sender dokumenter til Hameds skærm via nær-båndet.

En lyd fra Hameds skærm konfimere at noget er modtaget. Kejseren skriver noget på en lille lap og giver den til Hamed: “Instruktionerne er krypteret til din stemme, og kræver ydermere at du indtaler kodeordet.”

Hamed kigger på sedlen, der står Kurošé Bozorg. Han gentager det for sig selv et par gange og ligger sedlen tilbage i Kejserens udstrakte hånd der krøller sedlen og kaster den ned bag skrivebordet, hvor en mekanisk hvinen antyder lappens totale destruktion.