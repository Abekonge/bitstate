Hamed ligger i sofaen og tænker på jobbet imorgen - han tager sin skærm frem og vælger ikonet der ligner en lille mand. Det er oversigten over Hameds status som indsat i Camp C. Her kan Hamed se sin data, blandt andet at han, som han sagde til Kejser Aage - har to frie udgange tilbage.

Hver gang han bevæger sig uden for Camp C uden arbejdspas registrerer skærmen hans position og fortolker det som en fri udgang. Hvis Hamed bevæger sig uden for lejren uden flere udgange, vil skærmen gøre ham  tydeligt opmærksom på dette og desuden meddele det til de relevante myndigheder. Sædvanligvis vil det betyde at ens ration af kuponer bliver sat ned. Men hvis det sker for tit vil endnu et tandhjul i lejradministrations-bureauktratiet starte, og den asylnægtede vil muligvis blive eftersøgt og der vil blive taget initiativ til samtaler og lignende.

Hamed kan også se at han har hverken kuponer eller penge, at hans nuværende position er Camp C Boligblok 38, at han har to advarsler for at ture den uden udgangstilladelse, og at han ikke har taget arbejde fra et formynderi i 3 dage (og at han dermed vil blive skåret i månedligt kupon-antal om 1 dag hvis ikke han tager officielt arbejde inden). Hamed har hørt at alle disse informationer er bare en brøkdel af hvad skærmen registrere - han kan kun se de data lejradministrationen vil have han skal forholde sige til.

Hamed har mange gange haft lyst til at smide sin skærm væk. Eller ødelægge den - smadre den med en hammer eller kaste den i vandet. Han har selvfølgelig aldrig gjort det, at blive ulovlig illegal er ensbetydende med at miste alt: man ville ikke kunne få nogen jobs, det ville være meget besværligt at købe noget som helst og at komme ud eller ind af lejren, udenfor ville man blive stoppet ved alle checkpoints, og man ville ikke kunne noget.

Der er alligevel altid nogle der prøver, de fleste hører man aldrig fra igen. Hameds Onkel Zagreb forsvandt for nogle år siden, han havde igennem en længere periode nægtet at gå på arbejde og måtte leve af slægtninges og venners hjælpsomhed. Han prøvede også flere gange at flygte, både til lands og til vands. Hamed havde blandt andet hjulpet ham med at bygge en slags kano af gamle blikplader - men Onkel Zagreb blev altid fanget. Til sidst, da han var blevet indkaldt til motivationsfremmende samtale for 18. gang, ødelage han sin skærm ved at køre den igennem en gammel saftpresser, kravlede over muren og var aldrig set siden.

Selv Onkel Ffoto, der gør meget ud af sin uafhængighed - har en skærm gemt et sted på sin person. Engang da Hamed blev træt af hans præken og spurgte hvorfor han ikke bare smed skærmen væk, svarede han: “Vores frihed er vores fængsel, det er det der er så forbandet”.

Hamed slukker skærmen. Rita sover allerede, han løfter hende ind i hendes seng. Ligger sig ned i sin egen seng. Lidt efter hører han Lajla og Sama komme hjem og pusle i køkkenet, og blæsten i plastiklærredet. 
