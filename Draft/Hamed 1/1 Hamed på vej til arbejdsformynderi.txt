Bip Bup. Hamed træder tilbage fra kanten og mesher polytråden med cementen - tagreperationen afbrudt af en text. Texten er fra Kejser Aages Arbejdsformynderi og antyder at der er et special-job som måske er noget for Hamed. Special-job er ofte farlige, men giver ekstra. Og Hamed har brug for ekstra - på tredje uge har det regnet ind i den lejlighed hvor Hamed bor med sin mor og tre søstre, og budgettet rækker kun lige til drikkevand og mad.

Hamed spænder sine vibra-byggede Nyne trainers fastere. En knapt hørbar summen indikerer at maksimum grip er aktiveret. Han ved at den samme tekst i samme øjeblik er blevet modtaget af 8-10 andre, og det er absolut først til mølle der gælder.

Hamed løber ned ad det flade tag, springer over gyden til den kubistiske has-been lagerbygning, bevarer momentum i et rullefald og accerelerer på de sidste meter kubisme og springer igen til taget på boligblokken overfor, hvis delvist ruinerede brandtrappe bliver hans sidste nedgangs-trin til groundfloor Camp C, Hameds barndomshjem, ungdoms jagtmarker og til stadighed slægtsfængsel, nu i femte led.

Hameds familie bor i Fabriksområdet, på 11. sal i en type 15-etagers stålbetonblok der blev rejst overalt i Camp C, dengang lejren blev oprettet efter den anden store folkevandring. Kejser Aages Arbejdsformynderi, der egentligt bare er et kontor og et baglokale, ligger ved hovedindgangen. Den hurtigste vej derhen er tværs over værkstederne - en samling nedslidt rønner og skure afskilt af hegn og plankeværk - han accelerer hen til det første hegn og bruger det rustne lig af hvad der vist engang var en traktor som afsæt og sætter over, han er nu kun hænder, fødder og krop i hovedløs dialog med fysiske elementer han passerer igennem, over og under. Når hans fod lander og sætter af, er de næste fem træk allerede sat - hånden griber fat i stangen der, og svinger ham op på muren hvor begge fødder giver afsæt til et håndhjulpent spring over plankeværket og så videre. 

Sidste del af strækningen foregår på hovedgaden, her er det kroppe i mere eller mindre forudsigelig bevægelse der udgør elementet han løber i, det gælder om at være hurtig og uset - hvis først folk får øje på ham og begynder at lave undvigelsesmanøvrer bliver det totalt uforudsigeligt. Hamed sprinter dansende igennem mængden - ud og ind imellem osende madboder, små gamle koner og omvandrende chai-mænd med deres rygbårne kæmpekander. De sidste hundrede meter er inden for rækkevidde da Hamed ser Ërsuk på en electrocykel, skarpt svingende ud ad en gyde. Ërsuk er Hameds barndomsven og i denne situation konkurrent, han ser Hamed og griner og fagter. Hamed sætter farten op, og kaster sig rullende under en stige båret af to teenage-piger i kamouflagetøj, Ërsuks cykel er hurtigere, men også mindre manøvredygtig. Hamed er lige bag ham - kan næsten røre hans skulder, da cyklens forhjul pludselig rammer en forvildet jernstang og sender Ërsuk flyvende over styret. Hamed snubler over cyklen men genvinder balancen og løber hujende forbi den forulykkede Ërsuk og direkte ind på Kejser Aages Arbejdsformynderi.

