Hamed bevæger sig ned igennem Camp C's hovedgade. Solen er lige på vej op. Kun folk på vej på formyndet arbejde er oppe: Strømme af små mennesker i gummiblåt skynder mod endnu en rengøringsdag, klumper af fabriksafløsere i brune eller hvide uniformer de selv har vasket. I det hele taget folk i uniformer er oppe nu - grønne, røde, lilla, gule uniformer - alle på vej mod manuelt arbejde. En fri udgang var værdifuld, at kunne gå ud uden arbejdsuniformer i signalfarver, at kunne falde i med mængden, ikke at have sin manglende borgerstatus skinnende fra kroppen. Hamed er lige nu den eneste uden uniform.

Ved hovedudgangen er alluminiumstæppet rullet op - det gør det klokken 6. Hvis man skal ud eller ind tidligere, skal man igennem glasgangen til højre for - med bemandning og visitationsrum, og så har man forhåbentligt et arbejdspas med nattilladelse. Hameds erfaring er at det er bedre at blive ude til tæppet åbner, hvis man ikke er nået hjem inden otte - advarsler og eventuelle sanktioner træder stadig i kraft qua skærmen, men man slipper for visitationer og bebrejdelsen.

Da Hamed kommer inden for en ti meters radius af udenfor begynder hans skærm at bippe og vibrere, og han må tage den op og acceptere at han nærmer sig aktiveringen af en fri udgang. Så stopper den. En af lejrvagterne fra glasgangen kigger dovent op fra sin post, Hamed kigger ikke på ham, lader som ingenting, går videre og håber på at vagten ikke er en af dem der nyder at gøre livet surt for asylnægtede. Hamed slipper fri af indgangsslusen og er udenfor.

Hamed husker instruktionerne på Kejser Aages serviet:

FIND EN MAND VED NAVN YURI På FÆLLEDEN INDEN TI. HAN ER I TÅRNET. SIG DET HEMMELIGE KODEORD. ØDELÆG DENNE SEDDEL. JEG KENDER DIG IKKE.

Hamed tror han ved hvad tårnet er. Men Fælleden er let at blive væk i og det er aldrig en ligefrem sag at finde nogen, slet ikke hvis de ikke vil findes.
